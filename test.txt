潘阆

酒泉子（十之一）

长忆钱塘，不是人寰是天上。万家掩映翠微间。处处水潺潺。

异花四季当窗放。出入分明在屏障。别来隋柳几经秋。何日得重游。

曹休齐

贺新郎（海棠次刘草窗韵）

旧事凭谁诉。记锦宫、初试农妆，前身天女。玉辇行春娇待夜，浴殿温泉轻注。一点点、猩红啼吐。绣幄篝香春睡足，细温存，怕遣惊风雨。春梦散，黯凝伫。

韶华寂寞今何许。想故宫、柳亦凝愁，倚栏停舞。欲趁啼鹃归月下，可奈川回山阻。倩万里、鹄来衔子。工部无诗虽结恨，道无香、更恨痴人语。拌绝艳，付黄土。

